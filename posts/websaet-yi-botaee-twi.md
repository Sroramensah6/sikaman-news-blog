---
title: 'Wɛbsaet Yi Botaeɛ'
createdAt: '2022-04-12'
language: 'English'
text: 'Wɛbsaet Yi Botaeɛ in English'
route: '/websaet-yi-botaee-english'
---

![MotherTongue® MediaConcepts](https://firebasestorage.googleapis.com/v0/b/tinasrora.appspot.com/o/MOTHERTOUGUE%20LOGO%203D%2002.jpg?alt=media&token=893d7935-ff38-4988-bf6c-21ffc99aed0b)*MotherTongue® MediaConcepts*

Kasa yɛ adeɛ a edi kan a ɛma wohu obi amammerɛ ne ne nipasu. Yɛn ‘kurom kasa’ yɛ adeɛ titirie a ɛma yɛda nso sɛ ɔmain na ɛkyerɛ yɛn asetena ne amammerɛ. Efiri bere a wonyinsɛn yɛn no, yɛn maamenom kaa yɛn kurom kasa dɛdɛɛdɛ no kyerɛɛ yɛn, na aboa ma yɛtumi abɔ brapa agyina asetenam nsɛnnenen ahodoɔ ano. Yɛn kurom kasa na ɛkyerɛ yɛn amammerɛ, ɛkyerɛ faako a yefiri ne baabi a yɛrekɔ.

Bɛboro mfeɛ 20 nie no, Radio ne Television adi dwuma soronko wɔ sɛdeɛ yɛte amaneɛbɔ ne nnoɔma a ɛrekɔ so wɔ yɛn mpɔtam wɔ Ghana kasa ahodoɔ mu. Ɔmanfoɔ ani asɔ amaneɛbɔ ahodoɔ yi ho paa ɛsiane sɛ ɛwɔ wɔn kurom kasa mu na ɛfa wɔn ho nso. Video dwumadibea tesɛ YouTube ama ayɛ mmerɛ sɛ yɛbenya kaseɛbɔ [ɛnkanka nea ɛfa anigyeɛ ho] wɔ Akan kasa mu. Nanso, kaseɛbɔ a w’atwerɛ wɔ wɛbsaet ahodoɔ so no da so ara wɔ Borɔfo kasa mu.

[sikamanmedia](/) a ɛhyɛ **Mother Tongue® Media Concepts** ase no, de amaneɛbɔ ne nsɛm a ɛrekɔ so no wɔ ɔmanfo no kurom kasa—Twi kasa mu ɛrebrɛ mo. Saa wɛbsaet yi de amaneɛbɔ a wɔatwerɛ ne deɛ yɛbɔ tie wɔ Twi kasa mu to dwa. Yɛpɛ sɛ mo hu sɛdeɛ ɛdwadie ne nsɛm ahodoɔ a ɛrekɔ so wɔ mo mpɔtam nya mo asetena so nkɛntɛnsoɔ ho nsɛm. Yɛn tirimbɔ ne sɛ, yɛbɛka amanneɛ, abakɔsɛm, ne amammerɛ a ɛfa nnipa a wɔte mmeaɛ pɔtee ne kasa bi ho nsɛm.

Atirimpɔ no ankasa ne sɛ, yɛbɛyɛ kasamafoɔ ama ɔmanfoɔ no na woahu sɛdeɛ wɔsom bo fa, ne deɛ wobetumi ayɛ de aboa wɔ wɔn mpɔtam hɔ. Yei bɛboa ma yɛde wɔn ahiadeɛ ahodoɔ ho nsɛm ato wɔn a ɛyɛ wɔn asɛdeɛ sɛ wodi ho dwuma no anim.

Yɛn kasa a yɛka no tumi kyerɛ yɛn nnipabain; ɛno nti, yɛreyɛ nnoɔma ahodoɔ a ɛbɛhyɛ Twi akenkan ne ne twerɛ ho nkuran, ɛnkanka mmabun no.

Yebɛbɔ nnoɔma a ɛrekɔ so wɔ wo mpɔtam ne mmeaɛ mmeaɛ ho dawuro wɔ ɔkwan a asete nnyɛ den so na aboa ma n'akenkan ayɛ mmerɛ amo wo.

Wɛbsaet yi wɔ hɔ ma akyerɛkyerɛfoɔ, adwumakuo ahodoɔ, wɔn a wonim amammerɛ ne abakɔsɛm, ne aban ananmusifoɔ. Yei bɛboa wɔn ma w'adi nnoɔma ho dwuma. Wɔn nti na yɛyɛɛ wɛbsaet dwuamdibea yi.

Nelson Mandela a onyaa Nobel akyɛdeɛ kae berɛ bi sɛ, “Sɛ wo kasa kyerɛ obi wɔ kasa a ɔte mu a, ɛkɔ ne tirim... Sɛ wo kasa kyerɛ no wɔ ne kurom kasa mu a, ɛka n’akuma ankasa”. Eyi ne [sikamanmedia](/) botaeɛ ankasa.

***MotherTongue® MediaConcepts***
